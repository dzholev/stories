Карането на ски му беше в кръвта. Или поне така му казваха всички. Беше дошъл в курорта само за уикенда с 
намерение да направи едно-две спускания и когато го предупредиха, че поради силния снеговалеж и натрупания нов
сняг има опасност от лавина, разочарованието му трудно можеше да се опише. Не беше от типа хора, които лесно
се отказват. Не и в края на сезона, когато всяко спускане може да е последно, преди да се наложи да чакаш
няколко месеца до следващото.

- Какво пък, ще се пусна веднъж и си тръгвам. - каза си той, докато гледаше киселата си физиономия в огледалото.

Качването по склона трудно би могло да се нарече интересно, но той не беше там за катеренето. Спускането беше 
нещото, което караше сърцето му да блъска в гърдите му всеки път. От вятъра лицето му беше като натъпкано с ботокс - 
твърдо и неподатливо на желанието му да го раздвижи. Спусна се надолу по склона и след няколко метра усети, че нещо 
не е наред. За секунди усети как, макар че се спускаше, снега под краката му не помръдва. След  малко снега 
започна да се движи, но напред и все по-бързо и по-бързо. Започна да го повлича и за момент в съзнанието му 
проблесна разбирането, че е прецакан. Въпреки усилията му да се стабилизира, той загуби контрол и попадна във
вихър от сняг, въздух и немалка доза псувни, които можеха да се видят на устните му, но не и да се чуят. Трудно
можеше да каже кое е "горе" и "долу", всичко се въртеше бързо, докато очите му не мернаха бързо приближаващото се дърво.

* * *

Беше жив. В главата му беше мътилка и той на няколко пъти изплуваше и потъваше в нищото, но поне това беше осъзнал.
Когато котката на съседите се беше разгонила и изнасяше нощни серенади, той беше обмислял идеята да я затвори в пералнята
и да пусне една центрофуга - сега знаеше със сигурност какво щеше да е усещането за животинчето.

Беше голям късметлия. Вместо да приключи под метри сняг, сега седеше полузаринат в една пряспа. Попипа джобовете си
и не намери телефона си. Разбира се, няма как да е там, понеже той предвидливо го беше оставил в хотелската стая да
се зарежда. На топло. И сухо.

Опита се да се изправи, но остра болка в лявото коляно бързо го отказа. Поседя в снега за момент, докато болката
утихне. Огледа се, но наоколо не видя нищо, което да му подскаже къде е и накъде трябва да се движи. По едно време
периферното му зрение мерна движение отляво. Опита се да се извърти бавно и забеляза, че чифт любопитни очи го 
наблюдават. Под тях имаше остра муцуна и влажен, черен нос, който помръдваше от време на време.

- Вълк, махай се, изчезвай! - простена той. Искаше да извика, но за толкова му стигнаха силите.

В следващия момент животното се завъртя и в тръс побегна към близките дървета. Не беше вълк, определено. Беше куче.
И имаше нашийник.

- Чакай, спри! Спри се, бъхливо псе такова! - опита се да извика, но от устните му излезе само тихо скимтене.

Безсилието му го докара до бяс. Искаше му се да направи нещо, вместо да седи. Искаше да стане, да тръгне след кучето,
а не можеше да помръдне. Трябваше му известно време, докато се успокои. Тъкмо смяташе да направи отново опит да се 
раздвижи, когато от посоката, в която изчезна кучето, видя движение. Идваха хора. И ги водеше кучето. Беше спасен!

* * *

- Честит рожден ден! Втори! - леко несръчният опит на групата да го кажат едновремено докара широка усмивка на лицето му.

След не малка доза потупвания по гърба и прегръдки той вдигна тост и им благодари. Все пак не са много хората, които имат
по два рождени дни в годината. От както се размина на косъм от смъртта на този ден преди пет години, беше решил да
празнува втори рожден ден. А можеше и да няма такъв и всичко да приключи там, на склона на планината, далеч
от всички и всичко.

- Честит втори рожден ден, скъпи! - приятелката му го целуна и погали рамото му. - С пожелания да няма други.
- Дано! - изпуфтя той доволен. - Все пак два са ми достатъчни.

Купона се вихреше известно време, когато той усети телефона му да звъни. Измъкна се от стаята и намери сравнително тихо 
местенце, където отговори на обаждането.

* * * 

- Ти си направил КАКВО?! - гласът на приятелката му се извиси и за момент тъпанчетата му изтръпнаха от звука.
- Скъпа...
- Не ме скъпосвай! Не помисли ли поне за момент да обсъдиш въпроса с мен? А?!

Мда, тя беше яхнала метлата и беше права. Обаждането го беше сварило съвсем неподготвен. Инцидент в 
планината, при който кучето, което го беше спасило, е пострадало. Не ставаше въпрос да се помогне с пари, обаче.
Кучето беше оцеляло, но в резултат от нараняванията трудно се придвижваше и имаше известен проблем с контрола върху
отходните функции. С други думи - понякога му се случваше да се изсере или изпикае без предупреждение. Така че му се
обадиха с въпроса "Искате ли да поемете гледането на кучето, което спаси живота Ви?". Разбира 
се, той можеше да откаже. Да измие ръцете си като Пилат Понтийски с някакво полу-измислено извинение и да остави 
животното да умре. Решението трябваше да бъде взето бързо, и той го направи. Сега береше плодовете.

- И искам да изясним нещо по въпроса за кучето! - гласът и продължаваше да реже, докато тънкият и пръст се заби в
гърдите му. - ТИ ще го гледаш! ТИ ще чистиш след него! АЗ нямам нищо общо с това! Ясна ли съм?!

Без да изчака отговор, тя се врътна и излезна от стаята. Тръшването на вратата ясно показа две неща. Първо - че нищо
не е приключило. Второ - довечера той щеше да спи на дивана в хола.

* * *

Казват, че плановете издържат до първия сблъсък с реалността. Така се случи и с идеите му как ще се впише кучето в
живота му. Той (съвсем наивно) си мислеше, че слагането на памперси ще реши проблема с контрола над отходните 
функции. След като се появиха проблеми по кожата в задната част на тялото, ветеринаря му обясни, че памперсите не
могат да се носят постоянно, защото кожата трябва да диша и да получава необходимите и грижи от страна на собственика
и. Опита да ограничи кучето само в една стая също не реши проблема. Защото в момента, в който вратата на стаята беше 
затворена, кучето почваше да скимти и да драска по вратата, докато накрая някой не я отвореше. Отворената врата пък 
довеждаше до интересни "изненади" по пода на най-необичайни места. Една такава "изненада" преля и търпението на 
половинката му, която си събра багажа и му заяви, че не вижда себе си газеща лайна, ставайки сутрин от леглото.

От сутрин до вечер той се занимаваше с кучето - да го мие, да чисти след него, да го разхожда. С напускането на 
половинката му и част от приятелите им изчезнаха от живота му. За другите не оставаше много време. Работата му също
тръгна бавно надолу. От умора и стрес започна да допуска елементарни грешки, беше разсеян и неефективен. На последната
среща шефа му избягваше погледа му, а това не предвещаваше нищо добро.

* * *

Излезна от кабинета на ветеринаря, а ушите му пламтяха като въглени. В главата му беше каша, имаше усещането, че 
всичко е тръгнало по дяволите, и то с големи крачки. Искаше стария си живот, искаше кучето да го няма.
Беше попитал дали кучето може да бъде приспано, при което ветеринаря му дръпна една нравоучителна реч, в която
общо взето му обясни, че той е егоист и иска едно животно, което не изпитва болка, а е инвалид, да бъде 
хладнокръвно убито. След това го изгони.

Усещаше пулса в слепоочията си. Реши да се прибере пеш, за да разпусне малко напрежението, което се беше насъбрало.
На моста, който се извисяваше над реката, той се спря и се загледа във течащата бавно вода. Постепенно напрежението
се стопи и той загуби представа за времето.

* * *

Някой му говореше нещо, но му беше трудно да разбере думите. Вдигна поглед от водата и видя един човек до спряла кола
да му говори нещо.

- Какво казахте? - попита той, след като прочисти гърлото си с леко изкашляне.
- Надявам се, че нямате намерение да скачате. - каза човекът отсреща и се усмихна леко.
- Ами, аз, всъщност не. Само седя тук. - смутолеви той.
- Това е добре, понеже е доста високо и може да се нараните. Искате ли да Ви закарам някъде?
- Няма проблем, ще се прибера пеш.
- Настоявам. - каза човекът. - Не искам да Ви оставя и довечера да чуя в новините, че сте решили все пак да проверите
за колко време се стига до долу. Искате ли да отидем до едно кафене - от другата страна на моста е? Можем да поговорим...

Първоначално неуспелият стопанин на кучето искаше да откаже, но след цялото това напрежение беше останал без сили, затова
кимна вяло с глава.

* * *

Кафенето се оказа приятно местенце, тихо и добре осветено от следобедните лъчи на слънцето, което плахо се показваше
иззад облаците. Седнаха и след първата глътка кафе нещо в него се отприщи и той разказа историята си. Планината, лавината,
спасението, решението да вземе кучето и последствията от това. Събеседникът му седеше и слушаше мълчаливо, без да каже нито
дума. След като приключи с разказа, настана тишина, само кафеварката зад бара гълголеше, готвейки нова порция черна радост.

- Интересна история, наистина. - каза по едно време човекът. - Знаете ли, всъщност аз съм свещеник и понякога посещавам
 хора, които са близко до края на своя земен път. Разбира се, религията говори за Ад и Рай и всичко се отнася до "после",
но срещайки и говорейки с тези хора, аз съм виждал как в последните мигове от живота им те всъщност преживяват истински Рай
или Ад. Тези мигове на равносметка са всичко, което имаме на края. И могат да бъдат цяла вечност. Сега, когато кучето не е
здраво, какъв по-добър начин да изпита неговия си, кучешки Рай, от това в последните му мигове за него да се грижи някой,
когото той е спасил. Нали това би осмислило целия му кучешки живот.

* * *

Ежедневието му беше същото, и все пак различно. Грижите за кучето вече не му тежаха толкова. Всичко придоби смисъл там, в 
това кафене. Имаше едно усещане за яснота, цел, която отиваше отвъд ежедневното чистене на лайна и разходките. Кучето беше
щастливо. От време на време помахваше с опашка и го гледаше с поглед, който трудно може да бъде описан с думи. Като че ли
казваше с неговия си, кучешки език: "значи си е струвало усилието, струвало си е да се живее така". Дните се сливаха в седмици,
те - в месеци. Времето течеше неусетно.

* * *

Тихото скимтене на кучето го събуди. Беше почти призори. През прозореца се виждаше как тъмнината на нощта отстъпваше бавно пред светлината на деня.

- Какво, какво има? - попита, без да очаква някакъв отговор. Просто беше придобил навика да говори на кучето.

Кучето дишаше учестено и плитко. Главата му беше наведена и краката му потреперваха.

- Нима е време?! - преглътна сухо.

Знаеше, че този момент ще дойде, но не се чувстваше подготвен. Седна на пода и кучето бавно се свлече до него, като
 постави главата си в скута му.

- Добре, приятелю. Да те изпратим както подобава. - каза той и погали главата на кучето.

© Добромир Джолев
Декември 2023
